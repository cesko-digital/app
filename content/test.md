---
title: 'Česko.Digital a INCIEN: cirkulární ekonomika mění náš pohled na odpad'
cover: https://data.cesko.digital/img/incien.png
author: lvanous
date: 2021-08-01-13-30
slug: cirkularni-ekonomika
lang: cs
description: 'Česko.Digital navázalo spolupráci s Institutem Cirkulární Ekonomiky. Aktivity a zájmy obou organizací se protínají ve Sbírce počítačů projektu Učíme online. Jak spolu souvisí cirkulární ekonomika a sbírka vyřazené elektroniky pro děti, které se bez potřebné techniky nemohly zapojit do online výuky?'
---

## Use – Reuse – Recycle

Cirkulární ekonomika je **koncept, ve kterém se během produkce ani během spotřeby nevytváří zbytečný odpad.** Zaměřuje se na to, aby se nové věci navrhovaly s ohledem na budoucí snadnou recyklaci a staré věci se nevyhazovaly, ale opravovaly a znovu používaly. Když se z něčeho stává odpad, existují ještě možnosti, jak takovou věc úspěšně použít znovu.

**Recyklace a znovupoužití uzavírá a zpomaluje jinak lineární tok zdrojů v ekonomice.** Obojí přispívá k udržitelnému rozvoji a zlepšování životního prostředí i kvality života. [Institut Cirkulární Ekonomiky (INCIEN)](https://incien.org/) je český think tank, který vzdělává a provádí analýzy v tomto oboru. „Chceme změnit sebedestruktivní přístup v plýtvání zdroji, aniž bychom snížili kvalitu života,“ říká zakladatelka INCIEN Soňa Jonášová.

## Dejte starým věcem nový život

Myslíte si, že se elektronika ve firmách mění kvůli krátké životnosti? Ne, nemění. Důvodem je většinou technologické zastarávání a to, že je odepsaná (z daní). Funkční technika přitom nemusí nutně skončit ve šrotu, můžete ji darovat někomu, komu bude sloužit dál. **To, co jednomu už z nějakého důvodu nestačí nebo nevyhovuje, někdo jiný ještě plnohodnotně využije.**

## Vyřazené počítače pomáhají studovat online

Podle [zprávy České školní inspekce z března 2021](https://www.csicr.cz/html/2021/TZ_Distancni_vzdelavani_v_ZS_a_SS/html5/index.html?&locale=CSY&pn=1) se sice situace od jara 2020 zlepšila, ale ani **po roce se online vyučování nemohlo zúčastnit přes 50 000 dětí.** Velká část především proto, že neměla k dispozici potřebné vybavení.

**Díky iniciativě Učíme online se podařilo potřebnou technikou vybavit přes 2 500 rodin** a sbírka stále pokračuje. Fungující počítače, jež by jinak skončily v odpadu, umožňují pokračovat ve vzdělávání i dětem z rodin, které by si to z vlastních zdrojů nemohly dovolit.

## Hodnotu má i zdánlivě bezcenný šrot

Svoji cenu má ale i elektronika, která už nefunguje. Do sbírky můžete darovat i opravdový šrot. **Výtěžek z ekologické likvidace šrotu se použije na nákup počítačového vybavení.**

Chcete pomoci nebo máte techniku, kterou byste mohli darovat? Detaily a konkrétní možnosti, jak se zapojit do Sbírky počítačů, najdete [na webu Učíme online](https://www.ucimeonline.cz/aktivity/sbirka-pocitacu/).